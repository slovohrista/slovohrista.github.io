---
layout: single
category: poetry
title: Байдужі люди
author: Бреурош Володимир
---

Сп'янілі люди, наче повмирали,  
Мов клоччя рване, дії та думки,  
Спішать, щоб жити, а натомість рани,  
Й прожиті із даремністю роки,  
Де воля обездолена поникла,  
Життя скарбниця у душі пуста...  
Живуть за кимось видуманим циклом,  
Й лежить печать зневіри на устах.  
Байдужість сколихала, то й поснули,  
Як вмерли думкою до бутності Творця,  
Живуть фантомами, обману не відчули  
Брехні всесвітньої – спокусника-гінця.  
