---
layout: single
category: poetry
title: Колосся вруниться
author: Бреурош Володимир
---

Колосся вруниться у нивах шовкограйно,   
В промінні мріє й заплітається в танку -   
Народу б рідному щоб долю отаку   
Та жниварів, щоб день пробіг не марно.   

Жагунком щастя долю пестить літо -   
Руками сильними засмаглих трударів   
Планиду файну серед визрілих ланів,   
Мов ясочку, голубить серед жита.   

У жнивні дні заплетені покоси
Врочисто в’яжуть перевеслом стан,   
Думок колосся розпустили коси...   

І серце радо понеслось у тан,   
Як заспівала мудрість стоголосо   
І славень Богу ллється з уст осанн.   
