---
layout: single
category: poetry
title: Боги марніють
author: Бреурош Володимир
---

Боги марніють. Не марніє Сущий.   
У часоплинних течіях віків   
Нам погребальних не знайти вінків,   
Де постать Бога стала невмируща.   

Буття сяйного у собі Митець,   
Окрилений жагою дихать вічно,   
Прогресію життя правдовеличну   
Заплів Господь в духовності вінець.   

Не стати люду на шляхи безсмертя,   
Не їсти хліба з древніх віщих яс   
В полоні марноти і круговерті.   

Та суєти порветься конов’язь,   
Як душі перед Словом не заперті.   
Там Духом осіняє Світлий Князь.   
