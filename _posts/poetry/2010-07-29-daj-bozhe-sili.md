---
layout: single
category: poetry
title: Дай, Боже, сили!
author: Бреурош Володимир
---

Горить у серці смутком листопад  
І сипле барвами минулих днів –  
Де був душі казковий дивний сад,  
На голе віття чорний ворон сів.  

Біди недобрий вісник прилетів,  
На дереві мого життя кричить -  
Укутав у колючий холод спів...   
А вчора ще весни буяла мить.  

Душею охолов я, потемнів,  
Немов закляк усім єством своїм.  
Ніяк знайти не можу втіхи-слів,  
Життя нудне без насолоди їм.  

Невже у прірву покотився світ  
І прагнення моє тепер без мене  
Вперед крокує чередою літ,  
Згубивши дух, що заблукав в теренах?  

Чому він там засмучений стоїть?  
Чому хутчіш не рве кайдани плоті,  
Щоб, серцем вирвавшись з колючих віть,  
Творцю співать на повний голос потім?  

Пізнавши серцем вічне Боже слово,  
Яке колись було мені відкрито,  
Я сили в Господа прошу все знову й знову -  
Його любов'ю світ весь полюбити!  
