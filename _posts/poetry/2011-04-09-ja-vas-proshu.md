---
layout: single
category: poetry
title: Я вас прошу
author: Бреурош Володимир
---

Коли піду від вас я, любі друзі,  
Туди, де людської не знає світ ноги,  
Я вас прошу: моїй вклоніться музі,  
Якій бажали смерті вороги.  

Вклоніться, рідні. Бог вам не належить.  
Та Він вам дав усі мої слова...   
Я їх писав, чатуючи на вежах  
Думок розумних, гімни їм співав.  

Я не прощаюсь з вами, любі друзі,  
Знайомі, доброзичливці, сини...   
Я вас прошу: моїй вклоніться музі,  
Зневагою убитій без вини.  

Ви не мені повагу завинили  
І не до мене на уклін ходіть.  
Можливо, ви Творця не долюбили...   
Я вас прошу, прийдіть і долюбіть.  
