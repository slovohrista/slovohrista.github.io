---
layout: single
category: poetry
title: Молитва до сина
author: Бреурош Володимир
---

У світ широкий ти як підеш, сину,  
Не забувай, для чого народивсь.  
Буває, що життя - в одній хвилині.  
Та Всесвіт за хвилину ту моливсь.  
Вона твоє майбутнє визначає -  
Не в часовому вимірі віків,  
А за межею, де зірки палають,   
І на землі - твій захист від вовків.  

І я оце молю тебе, мій сину:  
Від миті тої душу не сховай.  
Та приготуй себе на ту хвилину –  
Вона ворота в пекло або рай.  
Вона покаже, чим наповнив душу,  
І перед ким свій розум прихилив.  
А я попереджати тебе мушу,  
Бо дуже хочу, щоб ти вічно жив!  
