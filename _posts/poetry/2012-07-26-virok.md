---
layout: single
category: poetry
title: Вирок
author: Бреурош Володимир
---

Давно вже вирок просурмив…   
А ти про кару ту й не знала,   
Коли зірки на небі крала   
Часів, покликаних для жнив.   

О, ти не чуєш і не ймеш   
Кресалу з вічної правиці!   
Ти ще в багряній плащаниці   
Любові жагу роздаєш.   

Мов зірки спалах дариш всім,   
Цей світ покликана змінити...   
Та серцем все ж таки невмита   
В свічаді бачишся святім.   

Як знову ляже вечір спать,   
У гронах золотавих свіч   
На звірі дивнім в темну ніч   
Ти вийдеш ставити печать.   

Та хай п’яніє ще земля   
Вином із погребів темниці   
В честь Вавілонської цариці   
Та Сенаарського кремля.   

Із сонця вийдуть косарі   
Двома мужами Оріону,   
І мудрим словом Соломона   
Очистять Божі олтарі.   
