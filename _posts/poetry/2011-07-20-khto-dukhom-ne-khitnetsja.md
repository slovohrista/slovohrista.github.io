---
layout: single
category: poetry
title: Хто духом не хитнеться
author: Бреурош Володимир
---

Вже кольори вдягнулись у буденність   
Й на краєвиди впала тускла тінь,   
І линуть спогади у темно-сіру безвість,   
А час галопом скаче, наче кінь.   

І хоче серце миті зупинити,   
Пройдешнім осіяти темноту.   
Та все ж не варто тогочасним жити.   
Потрібно брати нову висоту.   

А нова… ось вона, нехай і не Голгофа,   
Та шлях планиди нам не перетнуть.   
Природна втома – ще не катастрофа.   
А навпаки, в зусиллях сили суть.   

Хто духом не хитнеться у борінні,   
Щоб догодити долі із небес,   
Той проросте із голого каміння   
Та силу подолає смертних лез!   
