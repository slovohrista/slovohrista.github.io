---
layout: single
category: poetry
title: Пробудження
author: Бреурош Володимир
---

Вітерець у душі грає рідний мотив,  
Почуттями співає до Бога –  
Поклик Духа Святого мене пробудив,  
Як те дерево будить волога!  

Прилетів, доторкнувся до рани душі -  
І серденько блаженно тріпоче –  
Де блищали безчестя жорстокі ножі,  
Виграє Боже слово пророче.  

Не іди із душі у Свої небеса,  
Надихай, Божий Дух, моє серце,  
І на спрагле єство ляже вічна роса,  
Задзвенить у пустелі джерельце.  

У собі порух Духа уважно ловлю -  
Голос тихого, дружнього співу.  
Я той спів усім серцем вітаю й люблю...   
Відведи мене, Боже, від гніву!  
