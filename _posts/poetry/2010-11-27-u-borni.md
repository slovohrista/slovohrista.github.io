---
layout: single
category: poetry
title: У борні
author: Бреурош Володимир
---

З яких віків Ти народився, мудрий, гожий?  
З яких світів прийшов у вимір свій,  
Та серцем запалив лампаду Божу,  
Розгортуючи Всесвіт, як сувій?  

Як тихо там Тобі, святая душо!  
Чом Дух Твій Трисвятий там не заснув?  
А в темряву назустріч людям рушив,  
Безодні-води Словом перетнув?  

Ти Велет думки із Водою одружився,  
З донькою Вічності і Простору без меж,  
Кохався з нею ніжно та любився,  
Підносячи життя до славних веж.  

Із них світився, народивши Сина,  
І ангелам, показуючи лик,  
Дав пісню миру... Ними вона лине   
Із світу, до якого я приник.  

І я ту пісню вчу, мов колискову,  
Яку співала матінка мені,  
І вічного Отця прекрасну мову  
У повсякденній стережу борні.  
