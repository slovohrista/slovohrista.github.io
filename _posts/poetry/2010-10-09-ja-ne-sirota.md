---
layout: single
category: poetry
title: Я - не сирота
author: Бреурош Володимир
---

Мій дім – це вічність. Я – не сирота.   
І хай не кажуть, що коріння не залишив.   
Я лиш поетів тих не привітав,   
Які таланти лицемірством нищать.   

Ніколи заздрощам в житті не догоджав,   
Тим більше, не жалів їх лжепророків.   
І краще б я ніколи їх не знав –   
Поетів, повних помислів жорстоких.   

Свій рід, Вітчизну-небо не продав   
І серце шелягом холуйським не споганив.   
Я рідну сторону до Бога навертав,   
Аби народ мій час свій не проґавив.   
