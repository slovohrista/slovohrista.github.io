---
layout: single
category: poetry
title: Я піду
author: Бреурош Володимир
---

Свою душу не зможу на зраду   
Прагматичності богу віддати -   
Птаха в небі бажає літати,   
Волю співом вітаючи радо.   

Вся краса без душі – лише холод   
Й морозильна кімната планета,   
Не потрібні консервам сонети,   
Не проснеться у роботів голод.   

Я піду у світи, де буяє   
Почуттями наснага радіти,   
Де не клони Мамона, а діти   
І у росах світанок сіяє.   
