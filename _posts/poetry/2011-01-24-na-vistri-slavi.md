---
layout: single
category: poetry
title: На вістрі слави
author: Бреурош Володимир
---

На вістрі слави невмирущий поклик   
Із вічних риз значущого добра -   
То кинутий Титаном влучно дротик,   
Всепереможний крик серед заграв.   

То милосердя вишнього могуття,   
Любові шал краси святих небес,   
Душі наснага з вічного підґрунтя   
І пломінь духа, що єством воскрес.   

Стихії гаснуть перед Божим чудом –   
Пошану сяйву СЛОВА віддають,   
Мов порість чахла перед древнім дубом.   

На крилах слави ангели снують   
Над грішним і зневіреним народом,   
Немов джерела у пустелі б’ють.   
