---
layout: single
category: poetry
title: Проти Бога не ведіть війну
author: Бреурош Володимир
---

Піднімусь над плоттю вільним духом.   
Як же, Боже, Ти мене зростив!   
Мов стрілу прадавнім сильним луком,   
Розумом правічним запустив!   

Дивина для мене Божа сила,   
Знаю вже немало, та не йму:   
Як Свого в людині бачить Сина   
Крізь єства гріховную пітьму?   

Чую милість я, велику милість.   
Та мотив її симфоній тут:   
Серцю Бога притаманна мирність,   
Із терпінням Він звільня від пут!   

Тут любов – у почутті тверезім,   
Що утіхи не шукає мить,   
Що життя кує , мов гостре лезо -   
Ним його від смерті боронить!   

Піднімусь над плоттю сильним рухом,   
Мов мечем дамаським сікону,   
І тим махом заповім онукам:   
«Проти Бога - не ведіть війну!».   
