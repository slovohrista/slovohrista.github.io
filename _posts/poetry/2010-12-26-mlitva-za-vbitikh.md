---
layout: single
category: poetry
title: Молитва за вбитих
author: Бреурош Володимир
---

Я не суддя суспільству цьому,   
Не кат за пиху і порок,   
Не голос гніву, наче грому,   
Не строгих присудів пророк.   
Та я співаю вам цю пісню -   
Вже краще вмерти, ніж змовчать,   
Бо вбиті з-під землі кричать   
І правди в Бога просять слізно.   

За те, що Бога полюбили, -   
Їх очорнили і убили.   

Я бачу, розпустили крила   
Жерці розтління і гріха.   
Тому мовчать мені несила,   
Виття ж бо смерті не стиха.   
І я співаю вам цю пісню -   
Вже краще вмерти, ніж змовчать,   
Бо вбиті з-під землі кричать   
І правди в Бога просять слізно.   

За те, що Бога полюбили, -   
Їх очорнили і убили.   

Моє добро – мій вибір правий.   
Під час тотальної війни,   
О Боже, загаси заграви   
І серце праве обійми,   
Щоб я співати міг цю пісню -   
Вже краще вмерти, ніж змовчать,   
Бо вбиті з-під землі кричать   
І правди в Бога просять слізно.   

Їх, Боже, за добро убили.   
Ти ж заступися і помилуй...   
