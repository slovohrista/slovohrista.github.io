---
layout: single
title: Боже мій!
category: poetry
author: Бреурош Володимир
---

Боже мій, Боже мій!  
Чому Ти мене залишив  
Тьмі людській на розбій  
І ось уже стільки років  
Ненависть її мене лиже,  
Шматує, гарчить і виє,  
Як зграя скажених псів?  

Боже мій, Боже мій!  
Вогнем запікає душу  
Народу цього байдужість,  
А я уже стільки років  
Його розуміти мушу,  
Чекаючи в спразі лютій  
Правди Твоєї дружність.  

Боже мій, Боже мій!  
Стати щоб вірним Тобі,  
Скільки ж іще мені треба  
Днів, місяців, років  
Терпіти невігластва лемент –  
Соло богів, що ним пекло  
На шабаші плоті відверто  
Славить шлюби мерців?  

Скільки ще, Боже праведний,  
Буду в безсиллі бачити  
Танців лихих мракобісся,  
Слухати п’яного пісню,  
Удари тернової різки,  
Гієни жаркої насмішки  
Борців за правду бездушну,  
Які з лицем добродушним  
Ділять одежу цільну,  
Жереб кидають вільно,  
Богів своїх призиваючи,  
Готують, справу знаючи,  
Для щирого серця ніж -  
Із жовчі й оцту суміш?  
Скільки ще чути буду  
Лихі наклепи Іуди,  
Хама уста брехливі,  
Їх повчання глумливі,  
Що ними цілують всоте  
З невинністю Іскаріота?  

Чую, мій Боже, серцем –  
Дух Твій в мені промовляє,  
Тебе розуміючи, терплю –  
Слово Твоє надихає!  
Вірю, мій Боже, вірю,  
Що не завжди так буде,  
Правда Твоя возсіяє,  
Зло справедливо осуде.  
І танці кривавої ночі,  
Що безсоромно гуляє,  
Похміллям у ній відізвуться,  
Світло її покарає.  

Боже мій, дуже прошу,  
Дух мій прийми до Себе -  
На зміну жертвам Мороку ,  
Прийде життя Твого неба,  
В долині смертної тіні  
Заб’ють джерела відверто,  
Покриють в благословенні  
Готових принести жертву  
І смерті повальній на зміну –  
Прийде життя воскресіння,  
На місце Божого Сина  
Постануть Синів покоління!  
