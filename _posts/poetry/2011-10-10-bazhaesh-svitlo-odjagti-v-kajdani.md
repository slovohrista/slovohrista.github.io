---
layout: single
category: poetry
title: Бажаєш світло одягти в кайдани
author: Бреурош Володимир
---

Бажаєш світло одягти в кайдани  
Та стати повелителем рабів,  
І всесвіту безкрайнього майдани  
Твого б нутра прославили богів.  

Облудою загаюєш прозріння  
І кажеш: «Ми підемо за вогнем!».  
Й нема кінця мерзотному молінню,  
Що, начебто, відшукує Едем.  

Та скільки б ти не лив свого вина  
І скільки б штучних не вдягав прикрас,  
Світів фальшивих упаде стіна.  

Розчавлений ти нею будеш враз…  
«Бо ж ти не Прометей, ти – Сатана!» -  
Рече тобі, як вирок, Божий глас.  
