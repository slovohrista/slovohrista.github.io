---
layout: single
category: poetry
title: Не питай
author: Бреурош Володимир
---

Не питай мене: «Чи легко жити?».  
На банальне відповідь не дам.  
Та найважче, все ж таки, любити,  
Хліб свій розділяти пополам.   

Не тому це важко, що голодний.  
А тому, що очі вже болять  
Бачити фальшивість нині модну,  
Що добро все спотворила в клять.  

«Добрі справи» все навкруг галдять,  
Аж до млості в серці, до блювання.  
Дать на шеляг, а життя віднять…  
Не добро - одне татуювання.  

Не питай мене: «Чи легко жити?».  
Подивись правдиво на цей світ.  
«Очі, - кажеш, - стали вже боліти?..».  
Значить, розум вдягся в Божий квіт.   
