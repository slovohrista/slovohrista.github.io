---
layout: single
category: poetry
title: Із ким душа любилась і цвіла
author: Бреурош Володимир
---

Чи справедливо рід людський живе,   
Чи вартий сонця він над головою,   
Скарбів століть, прощення, що пливе   
Тисячоліть повчальною водою?   

Чи вартий милостей весняного тепла,   
Фіалки аромату чарівного,   
Дороги, що у небо пролягла   
По волі Вседержителя Святого?   

Чи варті розуму Христового діла,   
Що їх людина виростила вміло?...   
Із ким душа любилась і цвіла,   
Чиє в холодні ночі гріла тіло?   

Я б відповідь на ці питання дав,   
У серці кожного позначився б межею,   
Якби можливості такі від Бога мав,   
А так...   
Не знаю, в кого серце Прометея,   
Не відаю шляхів людей усіх,   
Для когось шлях зміїний, мов алея,   
А хтось життя все перевів на сміх.   

Любив хтось велелюбний гріх,   
Хтось істину шукав із неба,   
Хтось Богу послужить так і не зміг,   
А хтось служив Всевишньому, як треба.   

Сумління кожного хай скаже Божу правду,   
Вірнішого немає свідка тут,   
Тоді вже кожний взнає серця ваду:   
Чи в Бога Цезар він, а чи зрадливий Брут?   
