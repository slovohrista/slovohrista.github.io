---
layout: single
category: poetry
title: Роками ми крокуємо у вічність
author: Бреурош Володимир
---

Роками ми крокуємо у Вічність,   
Й досліджуємо Сутність на землі.   
Та часто наші висновки – Трагічність,   
А Доля, наче відьма на мітлі.   

Не чуємо правдивого Пророка   
І Сивого порад не стережем.   
Й, захоплені принадами Пороку,   
Буття шматуєм лютості ножем.   

А потім виправдовуємось вміло:   
«Життя, - мовляв, – таке воно і є:   
Своя сорочка гріє своє тіло…».   

Та над душею Темрява встає,   
А знехтувана Сутність схолодніло   
Нам руку допомоги не дає.   
