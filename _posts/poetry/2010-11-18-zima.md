---
layout: single
category: poetry
title: Зима
author: Бреурош Володимир
---

Творив Господь цей світ,   
немов родину,   
Диявол же всіх виродків явив,   
Тому дивився Бог в круту годину,   
Із діточок хто матінку любив.   

І залишався вірним під час змови   
Рідні, що продалася за п’ятак,   
Назвавши матінкою іншу мову,   
А мову Духа гноблячи відтак.   

Дивився Бог, дивився з гіркотою,   
Дивуючись безглуздості людей,   
Що слово розпинають глухотою,   
Почуте біля матері грудей,   

Своє словечко –   
колискове, рідне –   
Безчестя запроданці й холуї   
Ведуть на хрест   
єхидно й тихо-підло   
Із хитрістю пустельної змії.   

А мати лише очі витирала   
Та в розпачі гукала до дітей:   
«Я душу у дитинстві вам плекала,   
Щоб людьми ви були святих ідей.   

Не зраджуйте початок свого світу,   
Без нього ж бо   
й коріння в вас нема!..».   
Не чують неньки   
запроданці-діти…   
І на душі у Господа - зима…   
