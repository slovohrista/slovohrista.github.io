---
layout: single
category: poetry
title: Куди податися?
author: Бреурош Володимир
---

Я бачив світ людей чванливих,   
Які не линуть на підмогу,   
Коли в них просять допомоги,   
Бо дні святкують блудно-хтиві.   

І горе світу від наруги,   
Де обездолена людина,   
Немов знівечена стеблина.   
А сильні світу – плоті слуги.   

У безпросвітному полоні   
Мабуть, замулені навіки   
Добра і правди чисті ріки,   
А замість них - моря солоні.   

Куди ж податися людині   
Шукати правду й кращу долю,   
Якщо лани духовні голі,   
А істини не чути нині?   
