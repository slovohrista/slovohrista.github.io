---
layout: single
category: poetry
title: Як на духу
author: Бреурош Володимир
---

Тобі зізнаюсь, Боже правий,  
Скажу усе, як на духу:  
Лиш Ти зі мною був ласкавий.  
В тяжку годину і лиху.  

Лиш Ти і Божі, що зі мною,  
По камені пустельних верст,  
Життя коштовного ціною,  
Нести допомагають хрест.  

І як би честь мені тут мати,  
Що в повсякденній боротьбі  
Бажання має догоджати  
Та красно дякувать Тобі?  

Оцим живу і переймаюсь,  
Оцього хочу понад все.  
І відступати не збираюсь,  
Твоє шукаючи лице.   
