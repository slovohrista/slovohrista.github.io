---
layout: single
category: poetry
title: На початку буття
author: Бреурош Володимир
---

*(книга Буття 1: 1-2)*  

Клекотала духовна прірва,  
Та водою з думок лила,  
А навколо темрява-діва,  
Таємницею Світ обняла.  
  
Ніжно Землю Нову огорнула,  
Що до Неба хотіла злетіть,  
То матуся Дитя пригорнула,  
Коли Син пізнавав Божий світ.  
  
У обіймах жаліла ніжно  
Та ховала незрілий рух,  
А над водами прірви грізно  
Все витав Божий батьківський Дух.  
  
Серце Сина наповнилось слухом  
Від пісень, які Батько співав,  
І вода, враз підкорена Духом,  
Тихо Сину сказала слова:  
  
\- Погляд ясний вже очі мають  
І сумління хай серце пройма,  
Як батьківські пісні заспівають,  
Враз засяє Земля Нова!  
  
Воля Батька у Сині проснеться,  
Засурмить у далекий похід,  
То душа вмить нова відізветься,  
Бо покликав її Божий світ!  
  
