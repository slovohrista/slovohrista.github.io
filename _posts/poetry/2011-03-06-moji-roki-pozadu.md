---
layout: single
category: poetry
title: Мої роки позаду
author: Бреурош Володимир
---

Мої роки позаду, мов покоси,   
Перед обличчям вічності лежать.   
Попереду пшеницею у росах   
Хліба мої нескошені стоять.   

Притомлений на середині поля   
Я на стерню кладу свою косу...   
Та знаю, на цім полі Божа воля   
Світів далеких відкрива мені красу.   

Я відпочину та до праці стану,   
І незбагненності межу знов перейду,   
У роздумах скошу частинку лану...   

Роками в праці до прозріння йду,   
І шурхіт леза, наче звук осанни,   
Почутої у райському саду.   
