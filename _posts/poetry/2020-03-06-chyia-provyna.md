---
layout: single
category: poetry
title: Чия провина?
author: Бреурош Володимир
---

Чия провина, що людина вмерла?  
Хто вбивця, суд кому, кого карати?  
І чи вона хотіла б правду знати  
Про особисті мученицькі терни?  

Чи краще їй, щоб пам’ять відібрало,  
Щоб з глузду геть зійшла і не платила борг?  
Бо враз фальшивим став весь людський торг -  
Промінням вічності відкинуте забрало.  

А світ позує у кривих дзеркалах,  
Шукає вбивць. І суд кому, кого карати?  
Знайшли. Всевишнього на страту!  
Людина ж праведна в кривих дзеркалах!  
