---
layout: single
category: poetry
title: Люмпени вічності
author: Бреурош Володимир
---

Злі генії, уся кебета ваша  
Творити славу імені свого -  
І вже летить у світло куля вража  
Та душу полосують батогом.  

А на реєстрах Всесвіту - тривога  
І ангели сполохані усі –  
Народець відміняє вимір Бога  
В омані потойбічних голосів.  

В люмінесценті світ ваш – та підробний,  
І відблиск – наче вічності вогонь.  
Та для життя занадто аж холодний...   
О серце, ти до нього охолонь!  

Не підперезуй поясом пошани  
Потворні стегна звихнутих митців,  
Бо Господу завжди звучить осанна  
Від добрих геніїв і вічності творців.  

\- Ви, мудрагелі, що нездатні гріти,  
Митці фарбованого у дешевий цвіт,  
Ви вічності люмпенів мертві діти,  
У ваших жилах - не любов, а лід.  
