---
layout: single
category: poetry
title: Душа поета
author: Бреурош Володимир
---

Поети справжні   
не бувають з німбом,   
Взірцем умиротворення в собі.   
Життя їх шите із стихії ніби -   
В небесні далі рветься голубі,   

У височінь злітає, наче сокіл,   
Наснагу почуттями дістає   
І, сповнене   
натхненням вічних кроків   
Святої музи, - віршем виграє,   

Плекає думку, пестить її ніжно   
Та одягає в царське убрання,   
Виводить в світ…   
А потім знову сніжно   
В душі поета,   
знову в ній борня…   

І так завжди було   
і завжди буде.   
Якщо в душі   
хтось істинний поет,   
Він дихає життям   
на повні груди:   
Вдиха – боріння,   
видихає - злет!   
