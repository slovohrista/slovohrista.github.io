---
layout: single
title: Протистояння
category: poetry
---

Коли я падав, то душа стогнала,  
Все тіло обливав холодний піт,  
Єство моє у розпачі ридало,  
Образа закипала на весь світ,  

А марнославство мовило лукаво:  
“З презирством подивися на усіх,  
Уваги не звертай на Боже право,  
Відстоюй із упертістю свій гріх”.  

Від тих думок всю душу шматувало,  
Кривавило й палило у вогні,  
А в серці злагоди все більше не ставало,  
Холодними явились ночі й дні.  

Нестерпними ставали тії муки...  
Та раптом хтось мені прошепотів:  
“Коли почуєш звинувачень звуки,  
В душі не злись і побори той гнів,  

Тверезості назустріч вийди руху,  
І до добра не будь, немов той мрець,  
Прислухайся до зауважень Бога-Духа  
Та поклонись у каятті, бо ж Він – Творець”.  

У тій борні бувало так болюче  
Витримувати плоті люту січ,  
Атаки відбивати злі, колючі,  
Хотілось скинути тягар із пліч.  

Здавалося, прийшов душі кінець -  
Протистояння не збороти втому...  
Аж раптом тихий голос-посланець  
Почутий був і сприйнятий свідомо:  

Проснулась думка – і душа вже нова,  
Дух силою прояснення злетів,  
Затріпотіло в серці Боже слово  
І вибір мій враз правди захотів;  

Так надихнуло, так переконало,  
Так в серце силою непереможною ввійшло, -  
Кайдани враз душа всі поскидала  
І зло затятості від мене відійшло!  
