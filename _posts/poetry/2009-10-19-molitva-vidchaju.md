---
layout: single
category: poetry
title: Молитва відчаю
author: Бреурош Володимир
---

Я не забуду, Боже, шлях,   
Яким Ти вів мене вперед.   
Я бачив там любові стяг,   
Спасіння від гірких тенет   

І пісню милосердя чув,   
Коли стріла летіла в тіло...   
Я, Боже милий, не забув,   
Як Духа слово мене гріло!   

Просив я в Тебе відкриття,   
Відкрив Ти бездну мені з неба...   
Тепер бажаю каяття,   
Мені нічого вже не треба.   

Достойним стати аби лиш   
Того багатства, що відкрито.   
Христа прошу я: - Не залиш!   
Чи не за мене Тебе вбито?   

Чи Ти не бачив глибини   
Трагедії душі людської?   
А я також не без вини   
І не без пошесті плотської.   

Ти відімкнув мені лари   
Багатства мудрості коштовні.   
Моїй душі сказав: – Бери!   
І я їх взяв. Світання повні   

Із ангельських летять небес   
І світлом падають у душу.   
А я... враз потемнів увесь,   
Із тої тьми не можу рушить.   

Усі дари, що я їх взнав,   
І шлях увесь в пустелі грізній,   
Я б на можливість проміняв   
Любити вміть у час залізний,   

На цілісне душі лице   
І силу волі крем’яну.   
Їх, Боже, дай мені в час цей!   
Тоді й здолаю цю війну.   
