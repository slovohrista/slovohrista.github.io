---
layout: single
category: poetry
title: До битви готовий
author: Бреурош Володимир
---

Знову Божа труба заспівала мені,  
Наче мати дитину позвала:  
\- Час Господнім царям воювать на війні!  
Божа правда до захисту стала...  

\- Клич до бою, - у серці співає мотив  
І вагання не рвуть його ноти...  
В злу годину одне я у Бога просив:  
\- Супротивника дай побороти!  

\- Як Давиду, дозволь мені бути в бою:  
Мужем серця, що страху не знає!...  
Бог дозволив. На тому я завжди стою:  
Нечестивий мій дух не зламає!  

І приємно мені, і так рідно мені  
Відчувати в собі Божу силу.  
Я як воїн, що став на фортечній стіні,  
Провидінням захищений з тилу:  

\- Не вагайся, все бачу, миттєво ловлю  
Кожен випад ворожої зброї...  
Я ж у відповідь... Господа просто люблю -  
Тим готовий до битви святої.  
