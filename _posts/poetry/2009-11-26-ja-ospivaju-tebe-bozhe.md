---
layout: single
category: poetry
title: Я оспіваю Тебе, Боже!
author: Бреурош Володимир
---

Я оспіваю Тебе, Боже!  
Прославлю віршем на весь світ,  
Твій дух, лице Твоє пригоже,  
Твій весь благословенний рід,  
Твою любов – розумну, вічну,  
Яка не зраджує й на мить,  
Терпіння вдачу довговічну  
І сонце правди, що горить,  
  
Твою прославлю душу щиру  
І мудрість дивну в простоті,  
Твій поклик до святого миру  
І подвиг віри в самоті.  
Прославлю милосердя з неба, –  
Ніхто такого ще не мав! -  
Мені Тебе прославить треба -  
Ця - найважливіша зі справ!  
  
Бо що іще я, Боже, можу  
В полоні вічного життя?  
Я віршем путь збудую гожу  
Ще для чийогось каяття.  
Нехай прийдуть, нехай скуштують,  
Як благ Ти, Боже, для дітей,  
А потім шлях Христа шанують –  
Один на всі шляхи смертей.  
