---
layout: single
category: poetry
title: Природа щастя
author: Бреурош Володимир
---

Я не вірю у щастя, де спокій  
Від натуги дзвенить, мов набати,  
А в безвітрі - холодні загати  
Догоджають лиш долі жорстокій.  

В передсмертних конвульсіях тліє  
Й похилилася квітка у вазі...  
Там, де смерть в насолоді й екстазі, -  
Доля щастя нікому не сіє.  

Треба взятись нам конче за руки  
І серцями пролитись, змішатись...  
Де змогли дві душі поєднатись –  
Двох стихій розспіваються звуки.  

І симфонії хлюпнуть, прорвуться,  
Бо натури проснулись високі –  
Біполярний, як мінімум, спокій,  
Де гармонії ніжно сміються.  
