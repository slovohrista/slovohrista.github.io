---
layout: single
category: poetry
title: Я пам'ятаю твою мрію
author: Бреурош Володимир
---

*(матері)*  

Полинув час, неначе птах,  
А я назад все повертаю…  
І зрю, як на твоїх руках  
Дитям малим, ледь, засинаю.  
І крізь вуаль легкого сну,  
В ласкавім ніжності полоні,  
Твій голос чую, мов весну…  
Теплом просякнуті долоні  
Мене тримають, пестять, гріють,  
Голівку гладять, в сни ведуть…  
Дитям твою я втілив мрію:  
В мені – життя твойого суть!  
І я це знаю, розумію:  
Пізнавши долі терпкий смак,  
Твій дух єство моє омріяв,  
Добра бажаючи ознак…  

Я пам’ятаю твою мрію,  
Борюсь із злом і світло сію…  
Твій світ живе в мені, це так!  
