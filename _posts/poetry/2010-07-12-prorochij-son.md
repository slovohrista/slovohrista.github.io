---
layout: single
category: poetry
title: Пророчий сон
author: Бреурош Володимир
---

*(балада-триптих)*

1

Десь під Хайнівкою й Шпаковим  
Шумить вітрами темний ліс,  
Немов козак нахмурив брови,  
Як турок на ту землю ліз.  

Дубовим віттям гнеться туго,  
Напружує правічний м’яз,  
Сичем гукає: “Пугу, пугу...!”  
Та мороком лякає враз.  

Під лісом - балки і ярочки,  
Шипшини й терну чагарі,  
Будяк, що розпустив колючки  
Між різнотрав’ям нагорі.  

Не раз той ліс ставав притулком,  
Рятуючи людей своїх:  
Як набігав татарин з луком  
Він не одне життя зберіг.  

Як німець танками глумився,  
Рвучи Вітчизну на шматки,  
В хатині жіночці хтось снився...  
Чи то привиділось таки?  

Марії снився дивний сон,  
Немов солдати три змарнілі  
Попити просять, бо вогонь  
Від ран горить у їхнім тілі.  

Поїсти просять, стогнуть рідні,  
І голос ледве подають  
Знесилені, охлялі, бідні,  
На поміч все Марію звуть.  

Проснулась від мари сердега:  
А сон не йде із голови –  
Чи то пусте, чи то від Бога  
Приснилося під крик сови?  

Пішла до матері, до Катрі,  
Та неньці все й розповіла...   
Питає: сон чогось той вартий,  
Чи то - суєтна ковила?  

Перехрестилась Катерина,  
Та дочку тихо так пита:  
\- Як сновидіння йшла година  
І дух твій в часі тім витав,  

Чи бачив він якусь місцину,  
Було то поле, а чи ліс,  
Чи, може, бачив він хатину,  
Або сарай, що в землю вріс?  

\- Не пам’ятаю, неню рідна,  
Болить вже в мене голова, -  
Похнюпилась Марія бідна, -  
Запам’ятала лиш слова.  

\- Просили дуже їсти, пити,  
Змарнілі всі, немов мерці...  
А як рідненьким догодити?...  
Невже гадати на руці?  

Міркує сумно Катерина  
І дочці каже слово те:  
\- Війна взяла у мене сина.  
Чи з поля бою він прийде,  

Якщо чиїсь синочки рядом  
Вмирають з голоду, від ран,  
Пожалені ворожим гадом,  
А я їм помочі не дам?  

Іди, Маріє, вже до хати  
І спати, рідна, не лягай,  
Не помолившись, аби взнати  
У полі ранені, чи гай,  

Чи ліс їх схоронив від ока,  
Або садочок у селі...  
Ти в ділі цім не одинока –  
Тобі Сам Бог у сні велів.  

Проси у Нього, доню мила,  
Щоб Він тобі у дивнім сні  
Вказав гніздо, що милість звила,  
Про воїв думи дав ясні.  

Якщо тобі присниться слово,  
Побачиш поле чи то гай –  
Тоді до мене хутко знову...   
І часу, рідная, не гай.  

Пішла Марія, звечоріло,  
І спати жінка не лягла,  
Усе молилася невміло,  
Від всього серця, як могла...  

Заснула, сон їй сниться знову,  
І бачить хащі, чагарі,  
І чує ту страждання мову,  
І що за місце дух узрів:  

Знайому балку бачить спляча,  
А на горі чорніє ліс,  
Із балки заєць прудко скаче,  
Ще мить – і в зарослі поліз.  

А між шипшиною і терном,  
Серед колючих чагарів,  
Горіх росте, під ним аж темно, -  
До нього сон Марію вів.  

2

Проснулась із зорею жінка,  
Стоїть перед очима сон -  
Коржа вхопила, яблук кілька,  
Взяла матерії рулон  

(Колись придбала на обнову),  
У глечик воду налила,  
Поклала все в корзину нову –  
Торік сама її сплела.  

Із хати вийшла, та й садочком  
Хутчіш до неньки подалась...  
А Катря вже чекає дочку,  
З зорею також піднялась.  

\- Що скажеш, доню? – запитала.  
Узріла кошик, та й затихла...  
\- Молилась, як Ви наказали, -  
Марія каже й важко диха.  

\- Той сон побачила я знову,  
Нагору з балки мене вів  
Русак, - Марія хмурить брови, -  
Те місце вказано без слів:  

Де чагарі з кущів шипшини,  
Де терен аж на землю ліг,  
Колючі стеляться лозини,  
Було показано горіх...  

\- А що у кошик свій поклала? -  
Пита й нахмурила чоло.  
\- Коржа, води, що в хаті мала  
І під рукою що було...  

Та й дивиться на матір дочка:  
\- Що, може, неню, щось не так?  
\- Візьми он, доню, огірочка  
І рани лікувать первак.  

Іще води набрала в глечик,  
Узвару із цілющих трав,  
Кусочок мила, хрест на плечі -  
Усе, що Бог послав і дав!  

Перехрестилась жінка тричі,  
Прошепотіла “Отче наш...”,  
Щоб їм Господь безпеку зичив  
І янгол Божий був, як страж.  

Пішли з оселі до ярочку,  
Нагору вийшли – світ білів...  
\- Он той горіх, - сказала дочка, -  
До нього заєць мене вів.  

Тут Катерина за вожату,  
(З дитинства знала місце те  
Дівчам ходила терен рвати),  
Тож до горіха перша йде.  

До дерева підходить ближче  
І тишу слухає навкруг...  
Ось Катря нахилилась нижче,  
Узрівши невідомий рух.  

А тут і стогін тихий чути,  
Немов розрізав тишу крик,  
Аж захотілось дременути...   
Та йдуть жінки до горемик.  

\- Синочки! – Катря погукала.  
У відповідь – лиш голос мук.  
Ще крок, і жінка ледь не впала,  
Почувши металевий звук.  

Під віттям дерева тінистим  
Побачила кількох солдат,  
Лежали на опалім листі,  
А в очі ціливсь автомат...   

\- Свої ми, - жінка пояснила, -  
Ось вам поїсти принесли!..  
Корзину тихо опустила,  
А в серці думи-голоси:  

Хоч би не вистрілив солдатик,  
Бо ж весь напружений лежить...   
\- А, будь що буде, - шепче мати  
І до поранених спішить.  

Розгледіла, таки їх троє,  
Один при пам’яті, а ті...   
Лежать без тями - мухи роєм  
Обсіли рани в кровоті...   

3

Стоїть курінь у хащах диких,  
Із куреню лунає сміх  
Поважно так в місцині тихій,  
Корону крон гойда горіх.  

Жіночий голос ніжно мовить,  
Навколо ніч оділа шати,  
У курені свою розмову  
Ведуть солдати й Катря-мати.  

\- ... Спасибі, мамо, за рятунок,   
Без вас померли б вже, мабуть,  
Ви – долі щедрий подарунок,  
Що нам в життя дарує путь.  

Низький уклін Марії вашій  
За милість, душу золоту...   
Навік серця із вами наші,  
Хай вам щастить за доброту!  

Всміхнулась баба Катерина  
На воїнів подяку красну,  
Та й каже: «Ви мені за сина,  
За душечку його нещасну.  

Воює десь моя кровинка,  
А може, сокіл вже й пропав, -  
І до очей несе хустинку...   
\- Та з вами Бог надію дав!  

\- Та що таке ти кажеш, мамо?  
Який там, в біса, цар і Бог? -  
Сказав один із воїв прямо, -  
Я ледве літом цим не здох!  

\- Замовкни, Йванку, нерозумний,  
І Бога словом не гніви, -  
На хлопця подивилась сумно, -  
Якби не Бог, померли б ви!  

Він сон Марії дав пророчий,  
В якому вас їй показав,  
На вас дивились Божі очі,  
Як дух людський на поміч звав!  

Петро в безпам’ятстві як був  
І марив - Бога тільки й кликав,  
І ти, Андрію, все те чув,  
Тому і смерті ви уникли.  

І шлях на фронт ще неблизький  
Пройти вам треба не без долі,  
Тому язик мовчить хай злий,  
Невдячності не дайте волі.  

Господь і місце нам вказав,  
Де ви лежали ледь живі,  
Як другий сон Марії дав...   
І ви тут тричі неправі!  

\- То Бог таки існує в світі? -
Спитали враз чоловіки.
\- Звичайно, є Він, милі діти,
І ним устроєно віки.

Тому ви пам’ятайте, хлопці,
Що я з Марією – лиш плоть,
Що ходить по землі під сонцем,
А Цар життя – то є Господь!

Йому ви дякуйте у душах,
Його в тяжку хвилину звіть,
Я вам сказати все це мушу,
Тож так із Богом і ідіть...
