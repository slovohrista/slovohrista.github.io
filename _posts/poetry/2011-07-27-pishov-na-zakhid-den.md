---
layout: single
category: poetry
title: Пішов на захід день
author: Бреурош Володимир
---

Пішов на захід день… Калейдоскопи.   
Життя космічну швидкість не спинить.   
Шляхи замерехтіли, барви, стопи...   
А обрій лиш надіями синить.   

Межа горизонтальна серце кличе   
Цнотливістю непізнанних шляхів...     
Та правило одне за вік я вивчив,   
Як серпень у душі замерехтів:   

Не треба серцю бігти за очима -   
Не вгнатися за поглядом ногам.   
Бо за межею доля невмолима:   

Там жертву варять ідольським богам...   
Що Богом правди не відкрито нам,   
То все утроба зла і невситима.   
