---
layout: single
category: poetry
title: Перемоги суть
author: Бреурош Володимир
---

Коли у тілі дві людини борються,   
Дві сили вічні бій тяжкий ведуть,   
Людина світла Богу тихо молиться,   
А зла людина прокляне ту путь.   
  
Душі свідомість в час борні пульсує –   
То думка темна рушить світла мить,   
То Божий ангел із небес подує   
І думка зоряна в душі враз засурмить.   
  
Було так завжди, від початку віку,   
Щоб в людях Божий образ спопелить,   
Думок смертельних послано без ліку,   
Отруту, здатну розум очорнить!   
  
Важка борня та для душі людини,   
Але життя не оцінить ніяк,   
Якщо не знать випробувань години   
І перемогу не кувати так:   
  
Коли у тілі дві людини борються,   
Дві сили вічні бій тяжкий ведуть,   
Людина світла до Христа пригорнеться...   
А то вже перемоги вічна суть!   
