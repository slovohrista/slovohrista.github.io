---
layout: single
category: poetry
title: Німе кіно
author: Бреурош Володимир
---

Німе кіно. Царі й цариці   
На пишних тронах у світлицях   
Сидять, і цмулять вина з чаш   
Та благовійно «Отченаш»,   
Такі смиренно-добролиці,   
Все причитають у столицях   
Між п’єдесталів і колон,   
Що їм ім’я всім – Вавилон.   

І в’ється диво чародійства   
П’янкого поміж пишнодійства,   
Де ніч - як день, а день – як ніч,   
Де світло повне протиріч,   
Де фіміами курять чада   
Богам на ймення Хіть і Зрада,   
А їх наставники старенькі   
Від того вельми веселенькі.   

А поруч з ними й молоді –   
Завзяті, поглядом тверді –   
Вже поскидали тоги учнів   
І з виглядом жертовних мучнів   
Персти до неба підіймають,   
Ґешефти й гендлі з того мають -   
На хліб і маслечко й ікрицю -   
Тож пестять грішну таємницю.   

Та серед тої коляди   
Найбільше серце солодить   
Очима манячи дівиця,   
Що вабить ніжно притулиться   
До персів, вдягнутих у хіть,   
І ними в хіті володіть   
Аж до знемоги, до безсилля -   
Поки не втопить п’яна хвиля.   

А завершає ту картину -   
Ріка крові тече без спину   
З-під тронів, храмів і світлиць,   
І в ній убиті горілиць   
Очима дивляться на небо,   
Своїми ж зраджені ганебно,   
Й німе питання на вустах:   
- Куди ж подівся Божий страх?   
