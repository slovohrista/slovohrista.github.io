---
layout: single
category: poetry
title: Я пісню чув
author: Бреурош Володимир
---

Я пісню чув усіх пісень –  
Душа полинула до неба!..  
О Соломоне-ясний день!  
Твій вірш -  
немов пташиний щебет,  
Уста – олива із маслин  
І слово –  
хліб духмяний, білий,  
В тобі співають  
Божий Син,  
Небесна мудрість,  
розум спілий.  
  
Мені б податись до хатин,  
Де слова дух  
сріблить таланти,  
Де думка –  
онікс і бурштин,  
А вірші – дивні діаманти...  
Скарбами проза там горить  
І самоцвітами вирує,  
Там Бог у всій красі сидить,  
Вітає музу і чарує.  
  
Мені б пригубити той рай,  
Немов води  
ковток насущний...  
Зазеленіє в серці гай,  
Де прохолода  
й сон цілющий.  
Там дивний світ,  
краса краси,  
Там неба витвір,  
думки сила...  
Я їх би в Господа просив  
І музу,  
що Йому лиш мила.  
  
О Соломоне, цезар мій,  
Твій приклад -  
до кончини віку!  
Ти думки зрілої носій...  
І я ввійшов у тую ріку.  
Не повернусь уже назад,  
А попливу за течією...  
І понад все я буду рад  
Зрівнятись  
з думкою твоєю!  
