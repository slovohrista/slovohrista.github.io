---
layout: single
category: poetry
title: В кривих дзеркалах
author: Бреурош Володимир
---

Для мене світ, немов в кривих дзеркалах,  
Потворно викрививсь у безлічі картин.  
І ріже очі невідомий, хижий спалах,  
Немов кричить, що світу я не син.  

Чужим йому я став, мене не хоче  
Приймать спотворений в домівку світ...   
Я хочу дня, але навколо ночі  
І сяйво їх, немов холодний лід, -  

Немає більше і страшніше лиха,  
Коли ти серцем бачиш, пізнаєш,  
Що в світі гроші правлять, жадність, пиха  
В той час, як ницим душу віддаєш.  

Розбити б вщент криві оті дзеркала...   
Та доки погляд хіті в людях є,  
Куватимуть мечі, а не орала  
І кожен боронитиме своє.  
