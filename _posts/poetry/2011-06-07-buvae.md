---
layout: single
category: poetry
title: Буває
author: Бреурош Володимир
---

Роками терпкими в неволі,   
Закутий, зранений в собі,   
Я силу добуваю солі   
І вчуся грати на трубі.   

Й буває так, як у тумані,   
Неначе збився із путі   
І спійманий липким обманом,   
Завіти загубив святі,   

І вже своїм життям не граю,   
Щоб голос мій почув Господь, –   
Здається, духом помираю.   
Яка там сила – тільки плоть...   

Мерещиться отут, що згинув   
В тартари люті полетів   
І недостойний бути сином   
Уседержителя світів.   

Та, раптом, крізь завіси хтиві   
У тямі бачу зірку я:   
Поради тихі й шанобливі...   
Сумлінна матінко моя!   

Її почую - й воскресаю   
І у душі, мов дивоцвіт,   
Чарівні спалахи розмаю...   
Й слизький зневіри   
скреснув лід.   
