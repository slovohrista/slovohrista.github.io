---
layout: single
category: poetry
title: Збережи
author: Бреурош Володимир
---

Святі слова – добра предтеча.   
Їх потай в серці збережи,   
Аж поки день не прийде жнив   
І косарі розправлять плечі.   

На лезі жнивному росою   
Благословляться трударі,   
Як світ проснеться на зорі,   
А небеса зійдуть красою -   

Розверзнуться, й розтулять очі   
Усім царицям і царям,   
Що їх маленьким ще дитям   
Приспали лжепророчі ночі.   

Мов грім ударить навесні   
Та спалах блискавки розріже   
Полону цеп зміїно-хижий,   
І вакханалій змовкне спів.   

Святі слова – добра предтеча.   
Їх потай в серці збережи,   
І ти побачиш ранок жнив   
Та трударів могутні плечі.   
