---
layout: single
category: poetry
title: До гіркоти
author: Бреурош Володимир
---

До гіркоти, до болю і до смерті   
Утисну душу в Слово, ущільнюсь.   
Щоб фарби вічності явити у сонеті,   
Я їх художнику слухняно помолюсь:   

«Навчи мене небесний край писати,   
Просякни золотом талану із вогню   
Стрімкого, мов танок в жадане свято.   
Я ним красуню-думку полоню.   

Поставлю на мольберті серця ложе,   
Мазками спокою царівні постелю…   
«Нехай спочине донька Твоя, Боже,   

В гостях у мене», - так Тебе молю!   
Я Духа порух Твій чатую кожен   
І мить натхнення з вдячністю ловлю.   
