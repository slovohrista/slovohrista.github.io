---
layout: single
category: poetry
title: Якби не Бог...
author: Бреурош Володимир
---

Якби не Бог, то правда не зійшла б,   
Немов та зіронька у темряві підступній,   
Ще вчора грішник ти і забаганок раб,   
Невігластва продукт, а може і відступник.   

А вже сьогодні, світлом перемитий,   
Ідеш упевнено і прямо по життю –   
Від тої зірки ти узнав, що треба жити,   
Віддав свідомість у дарунок каяттю.   

Сьогодні вільний, впевнений, свідомий,   
Святої віри сповнений в собі...   
Аби не Бог, ти небу невідомий   
Непрощеним помер би у ганьбі.   
